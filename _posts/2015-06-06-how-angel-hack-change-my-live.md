---
layout: post
title: AngelHack กับการเปลี่ยนโปรแกรมเมอร์บ้านๆ มาเป็น CTO บริษัทหลักสิบล้าน
description: AngelHack เป็นงานที่ให้ผู้คนมาจับกลุ่มแข่งกันทำไอเดียให้เป็นจริง ภายในระยะเวลาแค่สุดสัปดาห์ ผมมีโอกาสได้รู้จัก AngelHack ครั้งแรกตอนปี 2013 ปีนั้นจัดที่ ม.กรุงเทพ
image: angelhack.png
---
### tl;dr
AngelHack เป็นงานที่ให้ผู้คนมาจับกลุ่มแข่งกันทำไอเดียให้เป็นจริง ภายในระยะเวลาแค่สุดสัปดาห์ ผมมีโอกาสได้รู้จัก AngelHack ครั้งแรกตอนปี 2013 ปีนั้นจัดที่ ม.กรุงเทพ

![angelhack](/assets/post/angelhack.jpg)

### 2 ปีก่อน
**AngelHack 2013** ผมเป็นโปรแกรมเมอร์บ้านๆ มางานคนเดียว ได้จับทีมกับคนที่เจอในงานอีก 4 คน ทำไอเดีย Co-founder Matching App ไม่ชนะ แต่จบงานผมกับคิทก็ยังอยากจะทำมันต่อในชื่อ **Founder Wish** พอดีเดือนต่อมามันมีประกวดทำแอปเพื่อสุขภาพจาก สสส. ผมชวนคิทมาทำแอปชื่อ [Plant Money](http://plantmoneyapp.com) ด้วยกัน
สุดท้ายได้รางวัลชนะเลิศ และได้ฟอร์มทีมกับเพื่อนอีก 3 คน คนมาช่วยทำโปรเจค Plant Money ด้วยกัน ได้ไปพรีเซนท์กับโครงการต่างๆ มากมาย เช่น Banpu Chanmpion for Change, Smart innovation, Angel in the City, AIS Startup, etc. ต้องคุยกับทั้ง mentor, judge, investor, customer, team และได้พัฒนาตัวเองอย่างมาก ทั้งด้านการเงิน การจัดการ การตลาด การพัฒนา และแอปก็ยังได้รับการตอบรับที่ดีมากๆ จากผู้ใช้งานจนถึงทุกวันนี้

**AngelHack 2014** ระหว่างนี้ก็ทำ Plant Money อยู่ ผม คิท และน้องบูมอยากมาแข่งขำๆ เลยมาเขียนเกมชื่อ **หน้าหมารัน** ซึ่งใช้ตัวละครจากเพจ [ด.ช.หน้าหมา](https://www.facebook.com/mydogfaceboy)ของคิท (และก็แน่นอนว่าไม่ชนะ ฮ่าา แต่เราก็ทำกันต่อจนเสร็จแล้ว กำลังรอจะเปิดตัวให้คนทั่วไปเล่นในเร็วๆนี้)  
![angelhack](/assets/post/dogdirirun.png)
ในงานเราได้พบกับป๊อป และ Djoann ที่เป็นคนจัดงาน **DrinkEntrepreneurs** เป็น networking event สำหรับ Startup ที่จัดทุกเดือน และมีปัญหาว่าคนมางานไม่รู้ว่าใครเป็นใคร บางทีเราอยากเจอ coder แต่เราต้องคุยกับคนทุกคนไปเรื่อยๆ กว่าจะได้เจอ coder สักคน เราก็บอกว่าปีที่แล้วเราทำ Co-founder Matching น่าจะเอาอะไรมาปรับได้ **#Links** ก็เลยเกิดขึ้น แอป [Links](http://getlinks.co) เปิดตัวในงาน Echelon 2014 ตอนเดือนกันยายน ที่ DrinkEntrepreneurs ได้เป็นคนจัด After Party ให้ทาง Echelon หลังจากนั้นก็ล้มลุกคลุกคลานมาอีกมากมาย ตอนนี้ **Getlinks.co Pte. Ltd.** จดทะเบียนบริษัทที่สิงคโปร์ มี office อยู่ที่ Central World มีนักลงทุนจากฮ่องกงและ JFDI ที่เป็น accelerator จากสิงคโปร์ มูลค่าบริษัทตอนนี้หลักสิบล้านบาท และก็กำลังคุยกับนักลงทุนหลายๆคนเพื่อขยายทีมและตลาดออกไปมากขึ้นกว่านี้
![links](/assets/post/links-logo.png)
**AngelHack 2015** จากที่เคยเป็นผู้เข้าร่วมงานมา 2 ปี ***#Links*** หรือก็คือผมกับเพื่อน กลายเป็น organizer ของงานปีนี้  ผมคิดว่างานนี้มันมีพลังงานลึกลับบางอย่าง มันสามารถเปลี่ยนคนไม่รู้จักให้กลายเป็น Co-founder เปลี่ยนโปรแกรมเมอร์บ้านๆ ทำงานจันทร์-ศุกร์ ให้เป็น CTO เปลี่ยนความฝันที่เอาแต่บอกว่าอยากจะทำๆ ให้กลายเป็นความจริงได้ และผมอยากจะทำมันให้เกิดขึ้นกับคนอื่นๆ ด้วย

### ปิดท้าย
เมื่อก่อนผมเป็นพวกวันแมนโชว์ เวลามีไอเดียอยากทำอะไรก็ทำอยู่คนเดียว ทำแอป ทำเกมนู่นนี่ แล้วพองานยุ่งๆก็หยุดทำ แล้วสักพักก็มีไอเดียใหม่ก็มานั่งทำอันใหม่อีก วนไปวนมาอยู่แบบนี้ ไม่ได้อะไรออกมาเป็นชิ้นเป็นอันสักที

ตอนที่มางาน AngelHack คนเดียว กะว่าถ้าไม่มีทีมก็ทำคนเดียวไม่เป็นไร  พอถึงงานตอนเช้ามีคนมางานบ้างประปราย ก็ลองคุยกับพวกเค้าดู มีคนที่มาหาทีมเอาในงานแบบผมหลายคนเหมือนกัน ก็ทำความรู้จักและได้เพื่อนใหม่กันในงาน ได้พรีเซนท์ไอเดียตัวเอง ได้ฟอร์มทีมกัน ทุ่มเทนั่งทำด้วยกันทั้งคืน และเกิดเป็นโปรดักส์ออกมาสำเร็จ  ทำให้ผมได้เข้าใจมากขึ้นกับคำว่าทีม ผมกลายเป็นคนที่เชื่อในทีม เชื่อว่าไม่ว่าเราจะเก่งแค่ไหน คนคนเดียวไม่สามารถสร้างสิ่งที่ยิ่งใหญ่ได้ แต่เมื่อเราทำงานกันเป็นทีม 1+1 ไม่ได้เท่ากับ 2 แต่มันกลับทวีคูณกว่านั้นมาก

ผมเชื่อว่า **AngelHack 2015** นี้จะเป็นอีกปีที่จะมีสิ่งมหัศจรรย์เกิดขึ้น  จะเกิดการเชื่อมจุดอย่างที่ Steve Jobs เคยพูดถึง แต่ไม่ใช่จุดภายในประสบการณ์ตัวเองเท่านั้น แต่เป็นจุดของคนต่อคน จุดของประสบการณ์ของเรากับของคนอื่น ของเพื่อน ของทีม และนั่นแหละครับที่ผมรอดู ไม่แน่ว่าอาจจะมีแจ็ก หม่า เมืองไทยเกิดขึ้นในงานนี้ก็ได้ :)

ไปต่อ: [AngelHack Bangkok 2015](http://angelhack.getlinks.co), [Angelhack Facebook Event](https://www.facebook.com/events/103421876660941/)
